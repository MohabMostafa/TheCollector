WEBVTT
Kind: captions
Language: ar

00:00:01.118 --> 00:00:02.097
افرد ضهرك.

00:00:02.121 --> 00:00:03.276
- أيوة!
- واحد...

00:00:03.300 --> 00:00:04.707
ما تنساش تاخد نفسك.

00:00:04.731 --> 00:00:06.118
- نَفَس.
- اتنين...

00:00:06.142 --> 00:00:07.641
يلّا، عاش!

00:00:07.665 --> 00:00:08.904
- عاش يا "مهاب"!
- تلاتة...

00:00:08.928 --> 00:00:10.128
يلّا، جامد، أيوة!

00:00:10.152 --> 00:00:11.124
- أربعة...
- أيوة!

00:00:11.148 --> 00:00:12.132
يلّا يا "مهاب"!

00:00:12.156 --> 00:00:14.832
عاش، يلّا، يلّا، يلّا،
يلّا، يلّا، يلّا، يلّا، يلّا!

00:00:14.856 --> 00:00:17.280
جاية، جاية، جاية، جاية، جاية!

00:00:17.305 --> 00:00:19.111
عاش! عاش يا "مهاب"، عاش!

00:00:19.135 --> 00:00:20.402
شكرًا يا Coach بجد!

00:00:20.426 --> 00:00:22.359
أنا مش عارف من غير تشجيعك، كنت عملت إيه!

00:00:22.383 --> 00:00:23.861
يا ريتك تشجعني في كل حاجة كدا!

00:00:27.513 --> 00:00:31.255
عاش يا "مهاب"، عاش!
يلّا، فاضل "إيميلين"، يلّا، شغل!

00:00:31.279 --> 00:00:32.829
يلّا، شغل، عاش!

00:00:32.853 --> 00:00:35.965
ممتاز، عظيم! يلّا، كمّل، كمّل، كمّل، يلّا!

00:00:36.971 --> 00:00:38.757
عاش يا بطل! عاش جواز!

00:00:38.781 --> 00:00:41.257
- يلّا، حيي المعازيم!
- حبيبي!

00:00:41.281 --> 00:00:42.610
ربنا يخلّيك!

00:00:42.634 --> 00:00:45.197
- أيوة!
- عقبال فرحك، إن شاء الله!

00:00:45.221 --> 00:00:48.277
- الله!
- قوم ارقص!

00:00:48.301 --> 00:00:49.572
- قوم ارقص!
- هأقوم أرقص حالًا، آه.

00:00:58.977 --> 00:01:00.748
لا، بأقولّك إيه، مش مستاهلة.
أنا داخل الحمّام عادي!

00:01:00.772 --> 00:01:02.602
طب أقولّك "عاش" مرة واحدة.

00:01:03.134 --> 00:01:04.320
لأ.

00:01:04.344 --> 00:01:08.446
طب هأقولّك، عايزك تاخد نَفَس،
وتفرد ضهرك، وخُد دي.

00:01:17.417 --> 00:01:18.480
أعزائي المشاهدين،
السلام عليكم ورحمة الله وبركاته،

00:01:18.504 --> 00:01:20.356
أهلًا بكم في حلقة جديدة،
من برنامج "الدحّيح"!

00:01:20.380 --> 00:01:22.473
عزيزي المشاهد الجميل،
هذه الحلقة عن الـGym،

00:01:22.497 --> 00:01:26.918
وطبعًا، مش محتاج أقولّك
إن هناك خلافات كثيرة جدًا في هذا العالم،

00:01:26.942 --> 00:01:29.835
العضلة بتعمل إيه، والعضلة ما بتعملش إيه،

00:01:29.859 --> 00:01:32.171
وإيه بيزوّد العضلة، وإيه ما بيزوّدش العضلة،

00:01:32.195 --> 00:01:33.572
وإيه تمارين مفيدة،
وإيه تمارين مش مفيدة،

00:01:33.596 --> 00:01:35.277
Debate كبير جدًا جدًا جدًا، يا عزيزي،

00:01:35.301 --> 00:01:38.051
احنا بننقلهولك من المصادر
اللي احنا اخترناها، هه!

00:01:38.075 --> 00:01:40.302
يا حد يا أربع، هتلاقي "كوتشات" الـGym كلها

00:01:40.326 --> 00:01:43.882
منزّلة صورتهم، وصورتي جنبهم عامل كداهو،
ويقولّك: الرد على "الدحّيح"!

00:01:43.906 --> 00:01:45.975
عزيزي المشاهد الجميل،
اللي زمانه بياكل قُدّام الحلقة،

00:01:45.999 --> 00:01:48.136
وفارش قُدّامه Order
جايبه الـDelivery لحد بيته،

00:01:48.160 --> 00:01:50.114
وجايله أساسًا لحد بيته، عشان مكسّل ينزل،

00:01:50.138 --> 00:01:52.604
وطالبه من الـApplication،
عشان مكسّل يتكلم في التليفون!

00:01:52.628 --> 00:01:55.936
أحب أبشرك، يا عزيزي، أقولّك
إن انت عندك حالة بتُوصَف بـ"الخمول البدني"،

00:01:57.108 --> 00:02:00.836
الخمول البدني
هو رابع أكبر قاتل للبشر في العالم،

00:02:00.860 --> 00:02:02.938
دا على حسب كلام الـWHO،
منظمة الصحة العالمية،

00:02:02.962 --> 00:02:08.366
الخمول بيقتل أكتر من التدخين
والسِمنة والسُكّر مجتمعين، Combined،

00:02:08.390 --> 00:02:11.933
الخمول بيسبب أمراض
زي الخَرَف والسرطان والقلب،

00:02:11.957 --> 00:02:14.593
دا غير طبعًا الإحساس
بالإحباط والتوتر والذنب!

00:02:14.617 --> 00:02:19.353
دولة زي "المملكة المتحدة" بتصرف
من 8 لـ20 مليار جنيه إسترليني بسبب الخمول.

00:02:19.377 --> 00:02:22.124
"خلاص يا (أبو حميد)، ما تزوّدهاش عليا!
أنا هأنزل الـGym يوم السبت."

00:02:22.148 --> 00:02:24.746
خلّيني، يا عزيزي، آخدك من إيدك
لسبعينات القرن الـ20،

00:02:24.770 --> 00:02:27.979
في الوقت دا، يا عزيزي، ما كانش معروف
إن فيه علاقة بين النشاط البدني والصحة،

00:02:28.003 --> 00:02:29.426
الناس يمكن كان عندها اعتقاد

00:02:29.450 --> 00:02:32.120
إن انت كل ما تتعب أكتر،
كل ما انت بتدمر صحتك،

00:02:32.144 --> 00:02:33.772
المعلومة اللي انت فاكرها معلومة بديهية دي،

00:02:33.796 --> 00:02:34.676
الناس ما كانتش عارفاها،

00:02:34.700 --> 00:02:36.855
فيه علماء تعبت وشقيت عشان تثبت دا.

00:02:36.879 --> 00:02:38.243
لو عملنا مقارنة مثلًا بين اتنين،

00:02:38.267 --> 00:02:39.885
واحد بيتمرن، وواحد ما بيتمرنش،

00:02:39.910 --> 00:02:42.249
هنلاقي إن فيه فرق واضح بين كل أجهزة الجسم،

00:02:42.273 --> 00:02:45.035
فمثلًا، القلب بيكبر،
وعضلة القلب بتبقى أقوى،

00:02:45.059 --> 00:02:47.427
وبالتالي، حجم الدم اللي القلب بيضخه أكبر،

00:02:47.451 --> 00:02:49.618
فالدم يوصل لبقية الجسم بكفاءة أكبر،

00:02:49.642 --> 00:02:51.392
ونسبة الهيموجلوبين في الدم تعلى،

00:02:51.416 --> 00:02:53.777
كل دا بيخلّي نبضات القلب وقت الراحة أقل،

00:02:53.801 --> 00:02:57.488
لأن هنا، القلب بيبذل مجهود أقل
عشان يلبّي احتياجات الجسد.

00:02:57.512 --> 00:03:00.499
ودا تصريح حصري لبرنامج "الدحّيح"
إن عضلة القلب ليها تمرينة،

00:03:00.523 --> 00:03:01.795
اللي فيها مشكلة، عضلة المخ!

00:03:01.819 --> 00:03:03.082
هنلاقي كمان، زي ما انت عارف،

00:03:03.106 --> 00:03:05.875
إن نسبة الكوليسترول المضرة أقل
عند اللي بيتمرن،

00:03:05.899 --> 00:03:07.698
والكوليسترول الصحي بيكون أكتر،

00:03:07.722 --> 00:03:10.758
العُقَد اللي موجودة في الأوعية الدموية
بتكون كمان أقل،

00:03:10.782 --> 00:03:14.115
وتفرعات الأوعية بتكون أكبر،
فبتغذي مناطق أبعد.

00:03:14.139 --> 00:03:15.883
وطبعًا، نتيجة كل اللي قُلتهولك

00:03:15.907 --> 00:03:18.277
أمراض القلب بتقلّ كتير
عند الشخص اللي بيتمرن،

00:03:18.301 --> 00:03:20.671
التمرين كمان بيحسّن عمل الجهاز التنفسي،

00:03:20.695 --> 00:03:22.626
نسبة الأكسجين اللي بناخدها بتبقى أعلى،

00:03:22.650 --> 00:03:25.855
وعضلات الجهاز التنفسي
بتكون أقوى وأكثر سُمكًا،

00:03:25.879 --> 00:03:27.410
وطبعًا، الجهاز العضلي بيبقى أقوى،

00:03:27.434 --> 00:03:30.091
العضلات حجمها أكبر والطاقة فيها أكتر،

00:03:30.115 --> 00:03:32.217
كمان، العضم بيكون أقوى وأكثر سُمكًا.

00:03:32.241 --> 00:03:34.323
أمّا بقى عشان النفسية، يا عزيزي،

00:03:34.347 --> 00:03:36.275
اللي انت متخيل إن انت بتريحها بالراحة،

00:03:36.299 --> 00:03:38.285
فالتمرين بيزوّد أولًا ثقتك بنفسك،

00:03:38.309 --> 00:03:40.755
ثانيًا، بيقلل من شعورك بالاكتئاب،

00:03:40.779 --> 00:03:43.605
دا غير طبعًا إنه بيزوّد الانتباه والتركيز.

00:03:43.629 --> 00:03:45.681
"(أبو حميد)، بصراحة يا (أبو حميد)،
أنا حاسس إن انت أفلست!

00:03:45.705 --> 00:03:47.229
لأن أنا Already عارف الكلام داهو،

00:03:47.253 --> 00:03:48.768
أنا Already بأشوف صور Before And After،

00:03:48.792 --> 00:03:51.583
ودايمًا Before بيبقى أسوأ بكتير من After."

00:03:51.607 --> 00:03:53.320
- عزيزي، ممكن تتريث؟
- "حاضر يا (أبو حميد)."

00:03:53.344 --> 00:03:55.694
أنا مش جايبك هنا أقولّك فوايد الـGym،
دي تعرفها من أي حتة،

00:03:55.718 --> 00:03:57.460
أنا عايزك، يا عزيزي، تفكر في سؤال أهم،

00:03:57.484 --> 00:03:59.808
انت ليه عمرك ما كمّلت
في الـGym أكتر من شهر،

00:03:59.832 --> 00:04:01.698
رغم إن انت عارف كل الكلام اللي قُلتهولك،

00:04:01.722 --> 00:04:03.805
وبالنسبالك الكلام دا بديهي؟

00:04:03.829 --> 00:04:06.186
السؤال دا بيجاوب عليه
المدرب الأمريكي "توم هولاند"،

00:04:06.210 --> 00:04:07.829
بيقول إن أهم حاجة في اختيار الـGym

00:04:07.829 --> 00:04:10.684
مش جمال المكان
ولا الديكورات ولا المعدّات الحديثة،

00:04:10.708 --> 00:04:11.918
المكان هو الأهم،

00:04:11.942 --> 00:04:14.189
لو الـGym مش قريب، انت مستحيل تكمّل فيه.

00:04:14.213 --> 00:04:16.343
"ما بالك بقى يا (أبو حميد)
لو كان قريب وMix!"

00:04:16.367 --> 00:04:17.602
قال يعني يا أخويا انت كدا هتتمرن!

00:04:17.626 --> 00:04:21.181
"هولاند" بيقول إن مع الانشغالات،
الـ5 دقايق الزيادة هيبقوا مزعجين.

00:04:21.205 --> 00:04:22.961
تاني حاجة محتاج تفكر فيها وانت في الـGym،

00:04:22.985 --> 00:04:24.611
انت بتقارن نفسك بمين،

00:04:24.635 --> 00:04:26.421
انت، يا عزيزي، في الـGym،
بترمي عينك في أي حتة،

00:04:26.445 --> 00:04:27.972
بتلاقي ناس ما تعرفش هما جايين منين،

00:04:27.996 --> 00:04:30.754
دُول الـExpendables، الـYankees، قوم "عاد"،

00:04:30.778 --> 00:04:32.752
"إيه الأحجام دي؟! أنا مستحيل أبقى زيهم!"

00:04:32.776 --> 00:04:35.854
هنا، يا عزيزي، بيجيلك إحساس بالإحباط
وتحس إن انت Insecure،

00:04:35.878 --> 00:04:38.537
العيال، بسم الله، ما شاء الله،
بترفع بالـ40 والـ50 كيلو،

00:04:38.561 --> 00:04:40.272
وانت مش عارف ترفرف كتف بالفوطة!

00:04:40.296 --> 00:04:41.963
طريقة التفكير دي، يا عزيزي، ليست صحيحة،

00:04:41.987 --> 00:04:43.475
المفروض تقارن نفسك بنفسك،

00:04:43.499 --> 00:04:46.535
"أنا قبل شهر من دلوقتي كنت عامل ازاي،
ودلوقتي عامل ازاي."

00:04:46.559 --> 00:04:48.714
وبناءً على دا، تقدر تحدد الأهداف بتاعتك،

00:04:48.738 --> 00:04:51.288
تقف قُدّام المراية في لحظة صدق،
وتشوف انت محتاج إيه،

00:04:51.312 --> 00:04:53.417
هل محتاج تتمرن عشان تبقى أحسن صحيًا؟

00:04:53.441 --> 00:04:55.442
هل محتاج تتمرن عشان يبقى عندك عضلات؟

00:04:55.466 --> 00:04:57.154
هل محتاج تتمرن عشان تنقّص وزن؟

00:04:57.178 --> 00:04:58.627
عندك إصابة بتعملّها تأهيل؟

00:04:58.651 --> 00:05:00.498
عندك مشكلة في ضهرك أو في كتفك؟

00:05:00.522 --> 00:05:01.768
عندك مشكلة في الـPosture؟

00:05:01.792 --> 00:05:04.020
عندك، زي حالاتي كدا، يا عزيزي،
ما يُعرّف بالـNerd Neck؟

00:05:04.044 --> 00:05:05.637
أنا كنت كدا، بعد "الدحّيح" بقيت كدا!

00:05:05.662 --> 00:05:09.548
كل هدف من دُول له برنامج تدريب
وبرنامج تغذية مختلف عن التاني،

00:05:09.572 --> 00:05:11.360
بشكل عام، عشان تبقى لائق بدنيًا،

00:05:11.384 --> 00:05:13.739
انت محتاج تشتغل على 5 حاجات الـGym بيوفرها،

00:05:13.763 --> 00:05:16.263
أول حاجة، الـCardiovascular Fitness،

00:05:17.951 --> 00:05:19.809
دا عشان ما تنهجش وانت طالع على السلّم.

00:05:19.833 --> 00:05:21.746
تاني حاجة، يا عزيزي، هي القوة العضلية،

00:05:21.770 --> 00:05:23.715
زيادة القوة اللي العضلة تقدر تنتجها،

00:05:23.739 --> 00:05:26.414
عشان تقدر، يا عزيزي، تعمل Resistance،
تشيل حاجات تقيلة،

00:05:26.438 --> 00:05:28.716
ما يجيلكش بقى مزق أو شد أو كل هذا الكلام.

00:05:28.740 --> 00:05:30.518
عشان مش شنطتين في "كارفور" يعملولك مزق!

00:05:30.542 --> 00:05:32.376
تالت حاجة، يا عزيزي، هي قوة التحمل،

00:05:32.400 --> 00:05:35.549
ودي تعني قدرة العضلات
إنها تشتغل لفترة طويلة.

00:05:35.573 --> 00:05:38.327
رابع حاجة، يا عزيزي، هي المرونة،
البنات بيحبوها أوي!

00:05:38.351 --> 00:05:41.757
مفاصلك تتحرك في مداها الحركي
براحة ومن غير ألم.

00:05:41.781 --> 00:05:43.794
خامس حاجة، يا عزيزي، هي تركيبة جسمك،

00:05:43.818 --> 00:05:45.772
نسبة الدهون قصاد نسبة العضلات،

00:05:45.796 --> 00:05:47.651
مع بقى كثافة العضم،
عشان تعرف الـIn-Body بتاعك!

00:05:47.675 --> 00:05:49.911
كل العناصر دي، يا عزيزي،
نقدر نوصلّها جوا الـGym،

00:05:49.935 --> 00:05:52.027
الـCardio، تمارين المقاومة، والـ"ستريتشات".

00:05:52.051 --> 00:05:54.904
أول، يا عزيزي، ما تروح الـGym،
إيه أول حاجة المدرب هيقولّك عليها؟

00:05:54.928 --> 00:05:55.921
"إني بألعب غلط يا (أبو حميد)!"

00:05:55.945 --> 00:05:58.445
أيوة، يا عزيزي.
إيه تاني بقى حاجة المدرب هيقولّك عليها؟

00:05:58.469 --> 00:06:01.634
"تاني حاجة يا (أبو حميد) بيقولّي عليها
إن الـ15 Session بـ15 ألف جنيه!"

00:06:01.658 --> 00:06:03.800
إيه، يا عزيزي، تالت حاجة
المدرب بيقولّك عليها؟

00:06:03.824 --> 00:06:06.941
إنك تطلع الأول تجري على الـTreadmill،
وتعمل تمارين Cardio،

00:06:06.965 --> 00:06:09.513
اختصارًا، تعمل تمارين الـCardioVascular
اللي قُلتلك عليها،

00:06:09.537 --> 00:06:12.462
فتعمل تمارين
زي الجري ونط الحبل وطلوع السلّم،

00:06:12.486 --> 00:06:14.806
الرقص، الـJumping Jacks، أو ركوب العَجَل،

00:06:14.830 --> 00:06:17.030
المهم، أي نشاط يزوّد من ضربات قلبك.

00:06:17.054 --> 00:06:20.268
"دا مهمة سهلة، ما أنا بأتوتر في البيت،
ودا بيزوّد ضربات قلبي، حلو دا Cardio؟!"

00:06:20.292 --> 00:06:21.527
أيوة يا خفيف، ممتاز! عظيم!

00:06:21.551 --> 00:06:24.497
فكرة التمرين دا قايمة ببساطة
على إن انت تحرك عضلاتك،

00:06:24.521 --> 00:06:27.320
اللي عايزة كمية كبيرة
من الدم والأكسجين عشان تشتغل،

00:06:27.344 --> 00:06:31.354
فهنا، رئتك وقلبك يبدأوا يضخوا
دم أكتر بالأكسجين في جسمك،

00:06:31.378 --> 00:06:34.077
فيزيد معدل النبض، فتنهج وانت بتتمرن،

00:06:34.101 --> 00:06:36.740
انت عارف، يا عزيزي، إن انت لمّا بتخس،
ما بتخسش من العرق،

00:06:36.764 --> 00:06:37.714
انت بتخس من النفس.

00:06:37.738 --> 00:06:39.990
الـCardio كمان بيفيد أي مكان الدم بيروحله،

00:06:40.014 --> 00:06:41.374
سواء عضلات أو أعضاء.

00:06:41.398 --> 00:06:43.068
طبعًا، هتقولّي: "ألعب Cardio أد إيه؟"

00:06:43.092 --> 00:06:45.040
هأقولّك: مستويات الـCardio، 3 مستويات،

00:06:45.064 --> 00:06:48.035
يا إما هتلعب خفيف أو متوسط أو قوي،
على حسب هدفك،

00:06:48.059 --> 00:06:50.305
ودي تتحدد على حسب معدلات نبضات قلبك.

00:06:50.329 --> 00:06:53.236
عشان تحسب، يا عزيزي،
أقصى معدل نبضات لقلبك،

00:06:53.260 --> 00:06:56.771
اللي هو ما ينفعش نبضات قلبك تعدّي عن كدا،
لأن ممكن يبقى فيه خطورة،

00:06:56.795 --> 00:06:58.749
بتشيل انت عندك كام سنة من 220.

00:06:58.773 --> 00:07:00.295
فمثلًا، الشخص اللي عنده 30 سنة،

00:07:00.319 --> 00:07:03.748
أقصى Heart Rate ممكن يوصله
190 نبضة في الدقيقة،

00:07:03.772 --> 00:07:06.439
كدا، انت عرفت أقصى معدلات نبض ممكن توصلّها،

00:07:06.463 --> 00:07:09.145
الرقم دا هيتحدد بيه
المجهود اللي انت عايز تعمله،

00:07:09.169 --> 00:07:10.901
فانت، يا عزيزي، لو بتلعب تمارين متوسطة،

00:07:10.925 --> 00:07:14.019
هتلعب بحيث إن نبضات قلبك
توصل من 50 لـ70%

00:07:14.043 --> 00:07:15.728
من أقصى معدل نبضات عندك،

00:07:15.752 --> 00:07:18.975
يعني ما بين 95 لـ133 نبضة في الدقيقة.

00:07:18.999 --> 00:07:20.887
أما بقى لو بتتمرن بشدة تمرين عالية،

00:07:20.911 --> 00:07:22.995
ماسك الحبل، وعمّال تنُط، تنُط، تنُط، تنُط،

00:07:23.019 --> 00:07:28.190
فانت بتلعب لحد ما توصل من 70 لـ85%
من أعلى معدل نبضات عندك،

00:07:28.214 --> 00:07:31.066
يعني، من 130 لـ161 نبضة.

00:07:31.090 --> 00:07:34.240
ودي، يا عزيزي، لو معاك فلوس،
هتظهرلك على الساعة الـApple Watch بتاعتك

00:07:34.264 --> 00:07:35.734
أو في جهاز الـGym الحديث.

00:07:35.758 --> 00:07:37.570
أما لو انت بقى من اللي بيتمرنوا
في Gym الكابتن "مدحت"،

00:07:37.570 --> 00:07:40.359
بتلعب بلدي، الحصة بـ10،
اقعد بقى جنب نبضات قلبك، وعدّهم!

00:07:40.383 --> 00:07:43.093
طبعًا، يا عزيزي، بيُنصح إن انت تبدأ بالأقل،
وتبدأ تزوّدهم مع الوقت.

00:07:43.117 --> 00:07:45.338
ومع الاستمرارية، قلبك بيبدأ يكبر،

00:07:45.362 --> 00:07:47.711
ونبضاته تبقى أقل طول ما انت بتتمرن أكتر.

00:07:47.735 --> 00:07:49.186
فاحنا مثلًا، يا عزيزي، كأشخاص طبيعيين

00:07:49.210 --> 00:07:51.526
معدلات ضربات قلبنا 70 ضربة في الدقيقة،

00:07:51.550 --> 00:07:54.284
الشخص الرياضي ممكن ينزل لـ60 و50،

00:07:54.308 --> 00:07:57.694
يبقى في العادي، في الـRest بتاعه،
قلبه بينبض 50 أو 60 مرة.

00:07:57.718 --> 00:07:59.575
"الله يا (أبو حميد)!
طب ما يمكن كدا قلبه بايظ!"

00:07:59.599 --> 00:08:03.420
لأ، يا عزيزي، هو عشان قلبه كبير وقوي،
فالضخة بتاعته مش زي ضختك.

00:08:03.444 --> 00:08:06.561
طبعًا، يا عزيزي،
انت ممكن تطلع تجري Sprint، وتقف، تمام.

00:08:06.585 --> 00:08:07.951
لكن انت لمّا بتروح الـGym،

00:08:07.975 --> 00:08:11.631
واحد من أهدافك بتبقى برضه
إن انت يبقى عندك قدرة على التحمل، Stamina،

00:08:11.655 --> 00:08:13.629
إن انت تعمل نشاط لفترة طويلة،

00:08:13.653 --> 00:08:15.581
دا، يا عزيزي، عشان تقدر تستعدّله،

00:08:15.605 --> 00:08:18.207
محتاج إن انت تمارس نشاط متوسط،

00:08:18.231 --> 00:08:20.575
صعب إن يبقى كله يبقى Sprint، بتكرارات كتير.

00:08:20.599 --> 00:08:24.401
لحد، يا عزيزي، ما توصل لحد معيّن،
جسمك بيستمد فيه من طاقة الأكسجين،

00:08:24.425 --> 00:08:25.813
لو استمريت، يا عزيزي، أكتر من كدا،

00:08:25.837 --> 00:08:28.792
جسمك هيخش في منطقة التنفس اللاهوائي،

00:08:28.816 --> 00:08:33.168
ودا معناه إن دورة الأكسجين في جسمك
ما لحقتش توفر الطاقة للعضلات،

00:08:33.192 --> 00:08:34.854
شهيق وزفير في الفاضي!

00:08:34.878 --> 00:08:38.504
هنا، جسمك بييبدأ يستمد طاقته
من الجلوكوز اللي متخزن فيه،

00:08:38.528 --> 00:08:41.387
عشان تعرف تلاقي طاقة أسرع
بدل ما انت معتمدلي على الأكسجين!

00:08:41.411 --> 00:08:43.623
طبعًا، دا صعب تحافظ عليه لوقت أطول،

00:08:43.647 --> 00:08:46.954
لأنها آه، طاقة سريعة،
بتدّيك الـEnergy كداهو،

00:08:46.978 --> 00:08:47.685
بس محدودة،

00:08:47.709 --> 00:08:50.390
الأكسجين بيوفر طاقة كبيرة على وقت طويل،

00:08:50.414 --> 00:08:52.681
مشكلته، يا عزيزي، بس
إن هو بطيء معاك شوية،

00:08:52.705 --> 00:08:57.625
دا، يا عزيزي، واحد من أهم الفروقات
بين الـCardio ورفع الأثقال أو تمارين المقاومة،

00:08:57.649 --> 00:08:59.925
الفرق، يا عزيزي، هنا إن تمارين المقاومة

00:08:59.949 --> 00:09:03.203
الـResistance،
اللي احنا بنشد حاجات أو بنزق حاجات، أو كدا،

00:09:03.227 --> 00:09:04.914
بتبقى تمارين لا هوائية،

00:09:04.938 --> 00:09:07.064
لأنك بتشيل وزن تقيل في وقت قليل،

00:09:07.088 --> 00:09:08.470
محتاج هنا جهد كبير،

00:09:08.494 --> 00:09:11.479
فهنا، جسمك بيعتمد
على الطاقة المتخزنة جوا العضلات،

00:09:11.503 --> 00:09:14.334
انت مثلًا، صعب ترفع أوزان تقيلة
لمدة ساعة مثلًا،

00:09:14.358 --> 00:09:16.939
لأن العملية دي بتعتمد
على مصادر بنزين مختلفة،

00:09:16.963 --> 00:09:18.604
عندها بقى مميزات Specific.

00:09:18.628 --> 00:09:20.746
تعالى بقى، يا عزيزي، آخد تفاحة،

00:09:20.770 --> 00:09:23.500
وأرجعلك بتمارين الـWeightlifting.

00:09:24.341 --> 00:09:25.959
عزيزي المشاهد الجميل المتحمس،

00:09:25.983 --> 00:09:27.162
اللي نازل يشيل أوزان،

00:09:27.186 --> 00:09:29.735
"بيج رامي" و"روني كولمان" و"شوارزنجر"،

00:09:29.759 --> 00:09:33.164
أو يعني، أقل تقدير، الراجل الشيخ
اللي بييجي يتمرن ويشيل أوزان تقيلة في الـGym،

00:09:33.188 --> 00:09:34.702
ممكن يعني، لو ما فيهاش إساءة أدب،

00:09:34.726 --> 00:09:36.384
قبل ما تلعب وتسخن وتتمرن،

00:09:36.408 --> 00:09:37.627
تسخّن كويس قبل التمرين؟

00:09:37.651 --> 00:09:38.925
ممكن يا عزيزي؟ ممكن؟!

00:09:38.949 --> 00:09:42.260
أكبر سبب، يا عزيزي، لحدوث الإصابات
إن انت ما بتسخّنش،

00:09:42.284 --> 00:09:44.447
بتقُفّلي 40 ثانية، عمّال تعملّي كداهو،
إيه دا؟!

00:09:44.471 --> 00:09:48.103
التسخين بيزوّد توصيل
الدم والأكسجين للعضلات،

00:09:48.127 --> 00:09:51.018
وكمان، للأربطة والأوتار
اللي موجودين في المفاصل،

00:09:51.042 --> 00:09:52.754
وبيرفع درجة حرارة الجسم،

00:09:52.778 --> 00:09:55.229
فبالتالي، بتزيد قدرة العضلات على التمدد،

00:09:55.253 --> 00:09:57.096
ودا، يا عزيزي، بيخلّيها مرنة أكتر،

00:09:57.120 --> 00:09:59.762
فتقدر، يا عزيزي، العضلة والعضمة
تتحرك براحتها.

00:09:59.786 --> 00:10:01.501
بالتالي هنا، احتمال الإصابات يقل.

00:10:01.525 --> 00:10:04.769
انت، ما شاء الله،
مدّي العضلة أكسجين ومدّيها دم،

00:10:04.793 --> 00:10:07.430
ومحركها يمين ومحركها شمال،

00:10:07.454 --> 00:10:08.435
صعب أوي تكسفك، يا عزيزي!

00:10:08.459 --> 00:10:11.328
العضلة، يا عزيزي، زي الإزاز،
بيبقى مرن أكتر في السخونة،

00:10:11.352 --> 00:10:14.251
بتشوف الإزاز وهو سايح كدا،
بنقدر نعمله ونجيبه كدا،

00:10:14.275 --> 00:10:16.595
بعد ما بيبرد، بيبقى اتحجّر، سهل يتكسر.

00:10:16.619 --> 00:10:19.230
طبعًا، يا عزيزي، بعد التسخين
هنبدأ نرفع أوزان خفيفة،

00:10:19.254 --> 00:10:23.319
بتعمل نفس التمرينة اللي انت داخل تلعبها،
بس بأوزان أقل من اللي انت ناوي تلعبها،

00:10:23.343 --> 00:10:24.838
دي القاعدة، تتنفّذ بنفس الشكل،

00:10:24.862 --> 00:10:26.941
وتفضل تكررها، لحد ما تحس إن انت مستعد،

00:10:26.965 --> 00:10:29.999
بعد كدا بقى، زوّد أوزانك، واحزق براحتك...!

00:10:30.023 --> 00:10:31.366
الواحد، يا عزيزي، بيسمع أصوات غريبة هناك!

00:10:31.390 --> 00:10:33.682
بجد، بتحس إن انت مش في Gym،
انت في مزرعة!

00:10:33.706 --> 00:10:34.866
فيه صوت تكاثر ماموث!

00:10:34.890 --> 00:10:36.892
جسمنا، يا عزيزي، فيه أكتر من 600 عضلة،

00:10:36.916 --> 00:10:39.242
بتوزن من تِلت لنُص وزن جسمنا،

00:10:39.266 --> 00:10:41.848
بتساعدنا نتحرك وبتشيلنا وبتوزن جسمنا،

00:10:41.872 --> 00:10:44.762
وبتخلّي الجسم ماسك في بعضه
بالتعاون مع الأنسجة الضامة.

00:10:44.786 --> 00:10:46.028
والجسم، يا عزيزي، قاعدته معروفة،

00:10:46.052 --> 00:10:47.378
اللي بيشتغل، يشغّله،

00:10:47.402 --> 00:10:48.756
الحاجة الشغالة كويس، بتكبر،

00:10:48.780 --> 00:10:51.534
اللي ما بيشتغلش، بيريّح وبنلغيه،
بيضمر، بعيد عنك!

00:10:51.558 --> 00:10:54.963
فالهدف إن احنا نمرن العضلات، عشان تكبر،
فتقوم راسمة جسمنا،

00:10:54.987 --> 00:10:57.047
أو نمرنها عشان تبقى أقوى، فتشيل حاجات أتقل،

00:10:57.071 --> 00:10:59.838
يعني مـ"تارجتين" زيادة في الحجم،
أو زيادة في القوة العضلية.

00:10:59.862 --> 00:11:01.326
كان فيه نظرية قديمة، يا عزيزي، بتقول

00:11:01.350 --> 00:11:03.420
إن أليافك العضلية لمّا بيحصل فيها تلف،

00:11:03.444 --> 00:11:06.241
عشان انت بتتمرن بقى عليها،
فالعضلات بتتقطّع شوية،

00:11:06.265 --> 00:11:09.088
التلف دا لمّا بيترمم، حجم العضلة بيزيد،

00:11:09.112 --> 00:11:11.961
ولكن، يا عزيزي، على حد علمنا،
النظرية دي لم يتم إثباتها.

00:11:11.985 --> 00:11:15.418
بس أيًا كان اللي بيحصل،
فالأكيد إن الإجهاد أو الـTension

00:11:15.442 --> 00:11:17.442
اللي بيتحط على العضلة وبيتكرر كتير،

00:11:17.466 --> 00:11:20.582
العضلة، زي ما تقول كدا، بتتعود عليه،
وحجمها بالفعل بيزيد.

00:11:20.606 --> 00:11:22.574
"طب ما أنا يا (أبو حميد)
بأجري على أكل عيشي

00:11:22.598 --> 00:11:24.560
وبأجري على لُقمتي، وبأجري على عيالي،

00:11:24.584 --> 00:11:26.519
وشايل الهم ورافع قضايا!

00:11:26.543 --> 00:11:27.744
ليه بقى ما بيطلعليش عضلات؟!"

00:11:27.768 --> 00:11:29.333
يا عزيزي، الفكرة في الـGym

00:11:29.357 --> 00:11:31.257
إن احنا بنعمل دا بشكل مُكرَّر،

00:11:31.281 --> 00:11:34.668
وإن الأوزان تقيلة أوي بحيث إنها تخلّيك مستعد

00:11:34.692 --> 00:11:37.064
لمّا تقابل حاجة زي أكياس "الوكالة"!

00:11:37.088 --> 00:11:39.869
فالأنشطة اليومية هنا مش كفاية
عشان تقدر تطلّع عضلات،

00:11:39.893 --> 00:11:42.878
إلا لو كنت فواعلي،
بشكل يومي بتشيل حاجات تقيلة.

00:11:42.902 --> 00:11:46.530
من غير، يا عزيزي، الجهد الزيادة،
العضلات هتحس إنها مش محتاجة الطاقة دي،

00:11:46.554 --> 00:11:49.473
فالجسم هنا يوفر،
يقولّك: "طالما العضلة احنا ما بنحتاجهاش أوي،

00:11:49.497 --> 00:11:51.469
احنا ناخد الطاقة بتاعتها
ونحطها في حاجة تانية."

00:11:51.493 --> 00:11:55.653
هنا، يا عزيزي، العضلة مع الوقت تبدأ تنكمش
في عملية معروفة بالـMuscle Atrophy،

00:11:55.677 --> 00:11:58.142
دي حاجة بتحصل بشكل طبيعي
في أجسامنا بعد سن الـ30،

00:11:58.166 --> 00:12:00.610
- لمّا بتبدأ تظهر أعراض الشيخوخة.
- "إيه؟!"

00:12:00.634 --> 00:12:02.703
أيوة، يا عزيزي، آثار الشيخوخة بتظهر
من بعد سن الـ30.

00:12:02.727 --> 00:12:05.444
أنا عارف إنها جت معايا في إعدادي،
بس هنعمل إيه؟! قَدَر ربنا!

00:12:05.468 --> 00:12:06.902
شيخوخة وبلوغ في نفس الوقت!

00:12:06.926 --> 00:12:08.738
لسة بأفرح ببلوغي، لقيت شيخوخة!

00:12:08.762 --> 00:12:10.998
مع، يا عزيزي، بداية ظهور هذه الشيخوخة،

00:12:11.022 --> 00:12:15.427
بتبدأ تفقد كل سنة
من 1 لـ2% من كتلتك العضلية،

00:12:15.451 --> 00:12:16.922
بحلول، يا عزيزي، سن الـ70،

00:12:16.946 --> 00:12:21.052
بنكون فقدنا من 25 لـ30% من كتلتنا العضلية

00:12:21.076 --> 00:12:22.645
في عملية معروفة بالـSarcopenia.

00:12:22.669 --> 00:12:24.983
والعضلة، يا عزيزي، مش بس بتكبر بالتمرين،

00:12:25.007 --> 00:12:29.274
انت بتلاقي الناس، بسم الله، ما شاء الله،
بتروح وبتتمرن، وبقالها شهور عمّالة تتمرن،

00:12:29.298 --> 00:12:30.956
بس ما فيش نوم، ما فيش أكل،

00:12:30.980 --> 00:12:32.252
ما فيش بروتين In-take،

00:12:32.276 --> 00:12:35.319
ما فيش هرمونات صحيحة،
عشان بنلخبط في الأكل والشرب،

00:12:35.343 --> 00:12:38.468
البروتين في الأكل بيأمّن كتل بناء العضلات،

00:12:38.492 --> 00:12:43.014
انت، يا عزيزي، بتحتاج 1.6 جرام بروتين
لكل كيلوجرام من وزن جسمك،

00:12:43.038 --> 00:12:46.641
سواء من مصادر حيوانية،
زي اللحوم واللبن والجبنة القريش،

00:12:46.665 --> 00:12:49.797
أو البروتين النباتي،
السوداني والفول والترمس.

00:12:49.821 --> 00:12:52.251
بالمناسبة، انت ما بتكتسبش ألياف عضلية جديدة،

00:12:52.275 --> 00:12:53.922
بس أليافك بتزيد في الحجم،

00:12:53.946 --> 00:12:56.007
ما فيش حاجة اسمها العضلة ظهرت! العضلة كبرت،

00:12:56.031 --> 00:12:58.061
في عملية معروفة بالـHypertrophy.

00:12:58.085 --> 00:13:01.273
معلومة، يا عزيزي، أنا عارف إنها مش هتفاجئك،
لكن هأقولهالك تاني،

00:13:01.297 --> 00:13:04.080
إن عضلاتك، يا عزيزي، ما بتكبرش
وهي في التمرين،

00:13:04.104 --> 00:13:05.127
ممكن يحصل Pump كدا،

00:13:05.151 --> 00:13:08.521
بس الضخامة الحقيقية بتحصل وانت...!

00:13:08.545 --> 00:13:10.067
- "إيه يا (أبو حميد)؟"
- بتحصل، يا عزيزي، وانت نايم.

00:13:10.091 --> 00:13:11.585
كمان، يا عزيزي، حاجة هتساعدك في التمارين،

00:13:11.609 --> 00:13:14.234
هي إن انت تدرس اتجاه الألياف بتاعتك.

00:13:14.258 --> 00:13:15.842
التمارين اللي انت بتلعبها، مش طالعة هباء،

00:13:15.866 --> 00:13:18.305
هي مرتبطة بتشريح جسمك وتشريح العضلة نفسها،

00:13:18.329 --> 00:13:21.046
فانت مثلًا عند الصدر،
انت مش بتمرن Chest واحد،

00:13:21.070 --> 00:13:22.875
انت بتمرن أكتر من Chest،

00:13:22.899 --> 00:13:25.525
على حسب مكان الألياف
واتجاه الألياف في كل واحد،

00:13:25.549 --> 00:13:28.271
كل تمرين Chest بتحاكي اتجاه العضلة.

00:13:28.295 --> 00:13:29.609
الـChest، يا عزيزي، عضلة واحدة،

00:13:29.633 --> 00:13:31.686
ولكن اتجاه الألياف فيه مختلف،

00:13:31.710 --> 00:13:34.173
فيه الصدر العلوي والصدر السفلي
والصدر اللي في النُص،

00:13:34.197 --> 00:13:36.763
عشان كدا، بنمرّن كل مجموعة ألياف
تمرينة مختلفة،

00:13:36.787 --> 00:13:38.888
تمرينة بتحاكي اتجاه الألياف.

00:13:38.912 --> 00:13:41.279
فمثلًا، الصدر العلوي،
الـIncline Bench Press،

00:13:41.303 --> 00:13:45.015
بتظبط الـBench بحيث إنه
يبقى مايل بزاوية 30 لـ45 درجة،

00:13:45.039 --> 00:13:46.666
دا على عكس مثلًا الألياف الوسطى،

00:13:46.690 --> 00:13:49.084
اللي بيبقى فيها الـBench
Flat، عامل 90 درجة،

00:13:49.108 --> 00:13:50.933
انت بتتمرن Flat Bench Press،

00:13:50.957 --> 00:13:53.863
الألياف الوسطى بتبقى Bench Flat،
Flat Bench Press.

00:13:53.887 --> 00:13:56.261
الألياف اللي تحت بتبقى Decline Bench Press،

00:13:56.285 --> 00:13:58.175
الـBench هنا بيكون نازل لتحت.

00:13:58.199 --> 00:14:00.797
تالت حاجة بنعرفها
بعد التشريح واتجاه الألياف،

00:14:00.821 --> 00:14:02.799
هي إيه أصلًا وظيفة العضلة.

00:14:02.823 --> 00:14:05.314
معظم عضلاتنا، يا عزيزي،
هدفها تحريك مفصل معيّن،

00:14:05.338 --> 00:14:07.689
عضلة الصدر مثلًا بتحرك مفصل الكتف،

00:14:07.713 --> 00:14:10.700
وظيفتها التقريب الأفقي،
الـHugging Movement،

00:14:10.724 --> 00:14:11.870
شبه حركة الفَراشة،

00:14:11.894 --> 00:14:14.173
أو الـFlexion، دفع الدراع قُدّام، أو لفوق،

00:14:14.197 --> 00:14:16.153
وبالتالي، بتشغّل العضلة في وظيفتها،

00:14:16.177 --> 00:14:17.464
بس بتحط قُدّامها مقاومة،

00:14:17.488 --> 00:14:19.091
بالتالي، يا عزيزي، بتحطها في Stress.

00:14:19.115 --> 00:14:21.594
الـBiceps وظيفتها الـElbow Flexion،

00:14:21.618 --> 00:14:23.068
تني الكوع أو المِرفَق،

00:14:23.092 --> 00:14:24.368
بالتالي، عشان ترمن الـBiceps،

00:14:24.392 --> 00:14:25.812
بتتني الكوع ضد المقاومة،

00:14:25.836 --> 00:14:27.226
زي مثلًا الـDumbbell Curls.

00:14:27.251 --> 00:14:28.884
عشان، يا عزيزي، تعمل جدول تمارين مظبوط،

00:14:28.908 --> 00:14:31.076
لازم تقسّم العضلات على حسب المفاصل،

00:14:31.100 --> 00:14:33.411
تعالى، يا عزيزي، نصمم سوا تمرينة رجل مثلًا،

00:14:33.435 --> 00:14:35.444
من تحت، عندنا مفصل الكاحل، الـAnkle،

00:14:35.468 --> 00:14:37.511
ثم مفصل الركبة، ثم الـHip.

00:14:37.535 --> 00:14:39.943
مفصل الكاحل بتحركه عضلة الساق،

00:14:39.967 --> 00:14:42.402
اللي أهم عضلة فيهم
هي عضلة السمّانة، الكبيرة،

00:14:42.426 --> 00:14:43.604
وعضلة الـSoleus،

00:14:43.628 --> 00:14:46.468
دُول، يا عزيزي، هنمرنهم
بإننا نحرك مفصل الكاحل،

00:14:46.492 --> 00:14:48.335
ونقدر نعمل دا على جهاز زي...

00:14:50.220 --> 00:14:53.286
وبنقدر نعمل هذه التمرينة على هذا الجهاز،
اسأل عليه.

00:14:53.310 --> 00:14:57.589
أو لو الجهاز دا مش موجود، تقدر تشيل وزن،
وتحط نفسك على طرف تارة ترفعك،

00:14:57.613 --> 00:14:59.651
وتحرك مفصل الكاحل تحت وفوق،

00:14:59.675 --> 00:15:01.209
تفضل، يا عزيزي، تشبّ كدا، تشبّ!

00:15:01.233 --> 00:15:03.626
بعدها، يا عزيزي، مفصل الركبة بيحركه عضلتين،

00:15:03.650 --> 00:15:05.945
عضلة بتحركه لقُدّام، وهي العضلة الأمامية،

00:15:05.969 --> 00:15:07.479
وعضلة ورا، اللي هي الخلفية،

00:15:07.503 --> 00:15:08.951
عضلة مبوّظة نُص Squad "الأهلي"!

00:15:08.975 --> 00:15:11.009
انت كأهلاوي، عندك مشكلة مع العضلة دي تحديدًا!

00:15:11.033 --> 00:15:14.937
بنمرن العضلة الأمامية
بتحريك مفصل الركبة لقُدّام ضد المقاومة،

00:15:14.961 --> 00:15:16.909
زي Machine الـLeg Extension.

00:15:16.933 --> 00:15:19.545
كدا، يا عزيزي، الموضوع بسيط، كداهو، كداهو.

00:15:19.569 --> 00:15:21.052
طب لو عندك مشاكل في الركبة؟

00:15:21.076 --> 00:15:22.834
تعملها ما يُسمّى بالـIsometric،

00:15:22.858 --> 00:15:24.406
تفضل عاملها كداهو، شايلة الوزن.

00:15:24.430 --> 00:15:28.682
أما بقى العضلة الخلفية بيتم تمرينها
بإن انت تسحب الكعب ناحية الفخد،

00:15:28.706 --> 00:15:30.239
زي البنات كدا، يا عزيزي،
وهما قاعدين على السرير،

00:15:30.263 --> 00:15:32.181
1، 2، 3... 1، 2، 3.

00:15:32.205 --> 00:15:33.572
بالنسبة بقى، يا عزيزي، لمفصل الورك،

00:15:33.596 --> 00:15:35.840
فدا بيحركه عضلات كتير في اتجاهات مختلفة،

00:15:35.864 --> 00:15:39.111
زي مثلًا العضلات اللي بتقفل الرجل،
والعضلات اللي بتفتحها.

00:15:39.135 --> 00:15:40.576
طبعًا، يا عزيزي، عندك تمرينة تانية برضه،

00:15:40.600 --> 00:15:42.075
التمرينة اللي انت بتقعد فيها كدا،

00:15:42.099 --> 00:15:44.437
وتقفل الرجل، وتفتح الرجل.

00:15:44.461 --> 00:15:47.072
معظم، يا عزيزي، التمارين دي
بتستهدف عضلة واحدة بشكل أساسي،

00:15:47.096 --> 00:15:49.191
كأنك عزلت العضلة عن إخواتها وميّزتها،

00:15:49.215 --> 00:15:50.891
عشان كدا بتُسمّى بتمارين العزل،

00:15:50.915 --> 00:15:53.298
ودي، يا عزيزي، لا يُنصح بيها لأي مبتدئ.

00:15:53.322 --> 00:15:56.386
يفضل، يا عزيزي، عندك نوع تاني من التمارين،
تمارين Complex،

00:15:56.410 --> 00:16:00.060
دي بتشتغل على أكتر من عضلة في نفس الوقت،
عضلات أساسية وعضلات مساعدة،

00:16:00.084 --> 00:16:01.598
تمرينة مثلًا زي تمرينة الـSquat،

00:16:01.622 --> 00:16:03.347
دي تمرينة بتحرك أكتر من عضلة،

00:16:03.371 --> 00:16:07.085
دي، يا عزيزي، بتشغّل عضلات البطن
وعضلات الوراك والسمّانة الأمامية،

00:16:07.109 --> 00:16:08.843
كل دي عضلات بتشتغل بنفس التمرين.

00:16:08.867 --> 00:16:11.475
كمان، لو عملت Front Lunge
بالـDummbells أو بغيرها،

00:16:11.499 --> 00:16:14.918
هتبقى ساعتها اشتغلت
على عضلات الفخد والـGlutes والسمّانة،

00:16:14.942 --> 00:16:17.139
أو الـBent Leg Deadlifts،

00:16:17.164 --> 00:16:20.774
اللي بتشتغل على عضلات الحوض، الـHip،
والفخد الخلفي وجزء من عضلات الضهر.

00:16:20.798 --> 00:16:22.690
كدا، يا عزيزي،
احنا عرفنا نوعين من التمرينات،

00:16:22.714 --> 00:16:24.907
تمرينات عزل بتكون للمتخصصين،

00:16:24.931 --> 00:16:27.132
اللي عايز يشتغل
على عضلة بعينها عشان يقويها،

00:16:27.156 --> 00:16:28.835
وتمرينات كويسة للمبتدئين،

00:16:28.859 --> 00:16:30.259
اللي عايز زي حالاتي كدا،

00:16:30.283 --> 00:16:32.989
يحرك كذا عضلة في نفس الوقت،
عشان إيه، يشغّلهم.

00:16:33.013 --> 00:16:36.321
ومن أشهر أساليب تمارين المبتدئين كمان،
هي الـRound Method،

00:16:36.345 --> 00:16:39.425
إن انت تختار مجموعة عضلات تلعبها،
وتشتغل عليها ورا بعض،

00:16:39.449 --> 00:16:42.971
فمثلًا، هتشتغل تمرينة Chest،
وبعدها تمرينة Biceps، وبعدها رجل،

00:16:42.995 --> 00:16:44.904
كدا، يا عزيزي، انت عملت جولة، ترتاح،

00:16:44.928 --> 00:16:47.486
ميزة الطريقة دي
إن انت مش بتحمّل زيادة على نفس العضلة،

00:16:47.510 --> 00:16:51.279
وبتدّيها وقت إن يحصلّها Recovery،
على بال ما تكون مرّنت عضلة مختلفة،

00:16:51.303 --> 00:16:54.516
وفي نفس الوقت، خلّيت قلبك يفضل شغال
وقوة تحملك بتزيد،

00:16:54.540 --> 00:16:56.292
واستغليت وقتك بشكل مثالي،

00:16:56.316 --> 00:16:58.201
المهم إن انت تدّي فرصة لكل عضلة

00:16:58.225 --> 00:17:00.154
إن هي ترتاح قبل ما تلعب عليها من تاني،

00:17:00.178 --> 00:17:03.231
كل تمرينة من دُول بتحفز عضلاتك
وبتسببلك إرهاق،

00:17:03.255 --> 00:17:06.277
فكل، يا عزيزي، ما قللت الإرهاق،
وزوّدت التحفيز على العضلة،

00:17:06.301 --> 00:17:08.192
كل ما كانت التمرينة أكثر كفاءة،

00:17:08.216 --> 00:17:11.213
خصوصًا، لو كان الهدف
إن انت تزوّد من قوة جسمك وحجم عضلاتك.

00:17:11.237 --> 00:17:13.727
التحفيز بيقيس أد إيه العضلة استفادت،

00:17:13.751 --> 00:17:14.932
ودي بنعرفها من كذا حاجة،

00:17:14.956 --> 00:17:16.743
أولًا من مدى الحركة بتاعة العضلة،

00:17:16.767 --> 00:17:18.789
المسافة اللي العضلة اتحركتها في التمرين،

00:17:18.813 --> 00:17:21.706
فمثلًا الـSquat ممكن تنزل كدا
بزاوية 90 درجة،

00:17:21.730 --> 00:17:24.632
وممكن تكمّل لتحت، فتعمل مدى الحركة كامل.

00:17:24.656 --> 00:17:28.475
بشكل عام، يا عزيزي، كل ما زوّدتلي
النطاق الحركي بتاع التمرين،

00:17:28.499 --> 00:17:30.487
كل ما زاد نمو العضلات،

00:17:30.511 --> 00:17:32.655
فلو عملت الـSquat، ونزلت لحد الآخر،

00:17:32.679 --> 00:17:33.910
هتنمّي العضلات أحسن.

00:17:33.934 --> 00:17:35.611
لو انت، يا عزيزي، محتار بين تمرينتين،

00:17:35.635 --> 00:17:38.070
فاختار التمرينة اللي فيها مدى حركة أكبر،

00:17:38.094 --> 00:17:40.688
دا أفضل ليك،
بشرط طبعًا إن انت تكون متحكّم في الوزن.

00:17:40.712 --> 00:17:42.940
هه؟ خفف والعب صح، عشان ما تتصابش!

00:17:42.964 --> 00:17:46.436
مهم، يا عزيزي، جدًا تتأكد من مرونة جسمك،
وما تلعبش أكبر من طاقتك،

00:17:46.460 --> 00:17:47.382
هيطلع عليك!

00:17:47.406 --> 00:17:49.775
المدى الحركي مش بالعافية،
ومش شرط تجيبه كامل،

00:17:49.799 --> 00:17:51.619
انت بتزوّده واحدة واحدة، بالتدريج،

00:17:51.643 --> 00:17:53.779
وبتدّي جسمك فرصة ووقت إنه يتأقلم،

00:17:53.803 --> 00:17:55.596
الحاجة التانية، يا عزيزي،
اللي بتزوّد التحفيز،

00:17:55.620 --> 00:17:59.248
أد إيه بقى، واسمع دي،
انت حاسس بالعضلة وانت بتمرنها؟

00:17:59.272 --> 00:18:01.441
كل ما يزيد إحساسك بالعضلة،

00:18:01.465 --> 00:18:03.543
كل ما استفادتك من التمرين بتبقى أكبر،

00:18:03.567 --> 00:18:06.955
دا، يا عزيزي، بيظهر بالذات
في ما يُسمّى بالـIsolation Lifts،

00:18:06.979 --> 00:18:09.345
التمارين اللي بتستهدف عضلة معيّنة.

00:18:09.369 --> 00:18:11.781
في التمارين المركّبة
اللي اتكلمنا عليها بتاعة المبتدئين،

00:18:11.805 --> 00:18:13.133
مش بالضرورة إن انت تحس بالعضلات،

00:18:13.157 --> 00:18:16.000
في الـSquat مثلًا، مش بالضرورة بتحس
إن عضلات بطنك شغالة،

00:18:16.024 --> 00:18:16.938
بس هي Actually شغالة،

00:18:16.962 --> 00:18:19.682
دا غير طبعًا إن فيه عضلات
بتحس بيها أكتر من عضلات تانية،

00:18:19.706 --> 00:18:20.859
زي مثلًا الـTriceps،

00:18:20.883 --> 00:18:23.598
لأن عندها، زي ما تقول،
Connection كدا حلو مع المخ،

00:18:23.622 --> 00:18:26.398
لكن عندك مثلًا، عضلة زي الـDelts،
العضلة الدالية،

00:18:26.422 --> 00:18:27.738
دي مسألة ما بتحسش بيها أوي.

00:18:27.762 --> 00:18:30.160
العامل التالت على التحفيز
هو الـMuscle Pump،

00:18:30.184 --> 00:18:32.973
الـMuscle Pump، إن انت تلاقي
العضلة منفوخة بعد التمرين،

00:18:32.997 --> 00:18:35.270
ليه؟ عشان الدم اللي راح لهذه العضلة

00:18:35.294 --> 00:18:36.933
والغذا اللي العضلة دي عايزاه.

00:18:36.957 --> 00:18:38.659
عشان كدا، يا عزيزي، لعيب كمال الأجسام

00:18:38.683 --> 00:18:42.402
قبل ما يطلعوا يعملوا الاستعراض،
بيقوموا واكلين، ويقوموا لاعبين،

00:18:42.426 --> 00:18:44.089
عشان بعد التمرينة الخفيفة دي،

00:18:44.113 --> 00:18:46.140
العضلة تكبر أكتر، يبقى فيها Pump.

00:18:46.164 --> 00:18:48.002
آخر حاجة، يا عزيزي، هي الـSoreness،

00:18:48.026 --> 00:18:51.858
طبعًا، يا عزيزي، انت اتمرنت، وعملت تمرينتك
ومكسّر الدنيا، بسم الله، ما شاء الله،

00:18:51.882 --> 00:18:54.239
"آه! مش عارف أتحرك!"
"بأصلّي على الكرسي!"

00:18:54.263 --> 00:18:57.373
الألم، يا عزيزي،
أو الـSoreness اللي بتحس بيه دا، بيحفزك.

00:18:57.397 --> 00:18:59.319
ما نعرفش، يا عزيزي، بالظبط
إيه سبب هذ الألم،

00:18:59.343 --> 00:19:02.314
ولكن يُعتقد إنه
بسبب الـMicrotears في العضلات،

00:19:02.338 --> 00:19:04.238
القطعات اللي حصلت في العضلات بعد التمرين،

00:19:04.262 --> 00:19:05.127
دا واحد من الأسباب،

00:19:05.151 --> 00:19:08.798
أو تراكم مخلّفات الـMetabolism في العضلات،
زي الـLactic Acid،

00:19:08.822 --> 00:19:09.879
أو السببين مع بعض.

00:19:09.903 --> 00:19:13.206
ناس كتير، يا عزيزي، بتحط وزن كبير
لألم العضلات بعد التمرين،

00:19:13.230 --> 00:19:15.893
ولكن بعض العضلات
بنحس إن فيها ألم أكتر من غيرها،

00:19:15.917 --> 00:19:17.669
ودا بيختلف من واحد للتاني،

00:19:17.693 --> 00:19:21.304
عمومًا مثلًا، العضلات اللي قادرة
على درجة عالية من التمدد،

00:19:21.328 --> 00:19:22.791
بنحس فيها بألم أكبر.

00:19:22.815 --> 00:19:25.462
زي مين، يا عزيزي؟ زي العضلة الخلفية،

00:19:25.486 --> 00:19:28.948
تمارين الرجل، يا عزيزي،
الناس دايمًا بتتكلم عن الـLegs Day،

00:19:28.972 --> 00:19:32.610
لأن دي عضلات كبيرة وطويلة، دي أكبر عضلات،

00:19:32.634 --> 00:19:36.159
فطبيعي إن انت تبقى ماشي كداهو،
شبه المسخ بتاع Lord of The Rings!

00:19:37.633 --> 00:19:40.231
ولكن مع كل تحفيز، فيه ضريبة هي الإرهاق،

00:19:40.255 --> 00:19:42.653
الإرهاق اللي بيحصل، يا عزيزي،
في منطقة تانية غير العضلة.

00:19:42.677 --> 00:19:43.653
والإرهاق نوعين،

00:19:43.677 --> 00:19:45.096
فيه مثلًا إجهاد المفاصل،

00:19:45.120 --> 00:19:47.996
لأن، يا عزيزي، بالصلاة على النبي،
كل التمارين بتحمّل على المفاصل،

00:19:48.020 --> 00:19:51.517
وفيه حد أقصى من التحميل،
بعده المفصل هيحس بألم ووجع،

00:19:51.541 --> 00:19:54.631
لو ما احترمناش الحد الأقصى دا،
ممكن تحصل إصابة مزمنة!

00:19:54.655 --> 00:20:00.209
الخبر الكويس إن الأنسجة بتتكيف
إنها تتحمل ضغط أكبر مع الوقت، Good News!

00:20:00.233 --> 00:20:04.247
ودا معناه إن احنا، مع الوقت،
نقدر نزوّد التمارين تدريجيًا،

00:20:04.271 --> 00:20:07.178
فنشيل أوزان أتقل
من غير ما يجيلنا ألم في المفاصل.

00:20:07.202 --> 00:20:09.334
التعب التاني هو الـSystematic Fatigue،

00:20:09.358 --> 00:20:11.565
دا تعب، يا عزيزي، بيحصل زي أي تعب تاني،

00:20:11.589 --> 00:20:14.698
ضغوط الأسرة، عدم النوم، الشغل الكتير،

00:20:14.722 --> 00:20:16.211
دا بيزوّد من احتمالية الأمراض،

00:20:16.235 --> 00:20:17.524
وبيقلل أداءنا في الـGym،

00:20:17.548 --> 00:20:20.512
وليه آثار كبيرة
على تنظيم الهرمونات ووظايف الجسم.

00:20:20.536 --> 00:20:22.653
وفيه تمارين بتعمل إرهاق أكتر من غيرها،

00:20:22.677 --> 00:20:24.259
زي مثلًا التمارين المركّبة،

00:20:24.283 --> 00:20:27.493
فمثلًا في الـDeadlift،
دي بتستهدف الخلفية والـGlutes،

00:20:27.517 --> 00:20:30.177
ولكنها مش بتاخد العضلات دي
في مدى حركة كبير،

00:20:30.201 --> 00:20:32.145
دا غير طبعًا
إن فيه عضلات تانية بتحمّل عليها،

00:20:32.169 --> 00:20:35.684
عشان تخلّي الجسم يفضل مستقر
وقادر يشيل الحمل التقيل دا،

00:20:35.708 --> 00:20:37.745
دا غير طبعًا إنها بتجهد الـLower Back،

00:20:37.769 --> 00:20:40.042
فبالتالي، نسبة التحفيز للتعب قليلة،

00:20:40.066 --> 00:20:41.893
بعكس تمارين مثلًا زي الـBack Extension،

00:20:41.917 --> 00:20:45.662
دا بيمرن الخلفية من غير ما يجهد عضلات تانية
أو يجهد المفاصل.

00:20:45.686 --> 00:20:48.201
دا، يا عزيزي، مش معناه
إننا نبطّل نلعب التمارين الـComplex،

00:20:48.225 --> 00:20:51.206
ولكن مهم نتحكم في الوزن،
عشان ما يحصلش إرهاق،

00:20:51.230 --> 00:20:53.354
ما فيش تمارين إلزامية بتضخّم العضلات،

00:20:53.378 --> 00:20:55.393
مش عايزك، يا عزيزي،
ترتبط عاطفيًا بأي تمرين،

00:20:55.417 --> 00:20:56.944
احنا بنجرب تمارين مختلفة،

00:20:56.968 --> 00:21:00.604
وبنختار التمارين اللي بتدّيك أفضل تحفيز
وبتسبب أقل تعب،

00:21:00.628 --> 00:21:02.806
سيب بقى الـCable لإخواتك،
ما عليهوش شوكولاتة، مش عيب!

00:21:02.830 --> 00:21:06.466
دا بيدّينا أفضل استجابة للتضخم
بناخدها من التمرين،

00:21:06.490 --> 00:21:08.199
وبيخلّي مفاصلنا صحتها أحسن،

00:21:08.223 --> 00:21:09.822
والتمرين بيبقى Sustainable أكتر.

00:21:09.846 --> 00:21:11.582
"(أبو حميد)، أنا بألاحظ لمّا بأخش الـGym

00:21:11.606 --> 00:21:14.327
إن فيه ناس بتلعب بالأجهزة قُدّام المراية،

00:21:14.351 --> 00:21:16.565
وناس بتشيل أوزان حُرّة قُدّام المراية،

00:21:16.589 --> 00:21:18.482
وناس بتتمرن بالـDumbbells قُدّام المراية،

00:21:18.506 --> 00:21:20.218
انت تنصحني أعمل إيه قُدّام المراية؟"

00:21:20.242 --> 00:21:22.374
والله، يا عزيزي،
ما فيش حاجة فيهم أفضل من التانية،

00:21:22.398 --> 00:21:23.641
دا بيعتمد على عوامل كتير.

00:21:23.665 --> 00:21:25.608
بشكل عام، يُفضّل إن انت تبدأ بالأجهزة،

00:21:25.632 --> 00:21:26.881
ليه؟ عشان الإصابات،

00:21:26.905 --> 00:21:30.679
الـRange of Motion مش كبير،
وانت لسة يعني في الأول، وبتبتدي،

00:21:30.703 --> 00:21:34.890
فما تبقاش شايل حاجة غلط،
تتلوح منك، فتقع، تكسرك انت ورقبتك!

00:21:34.914 --> 00:21:38.862
الجهاز بيرسم حركتك
وبيخلّيك أقرب إن انت تعمل الحركة صح،

00:21:38.886 --> 00:21:41.024
طبعًا، يا عزيزي، الأوزان الحرة ليها فايدتها،

00:21:41.048 --> 00:21:44.162
لأنها بتحرك بقى مفاصل وأعصاب

00:21:44.186 --> 00:21:46.917
وعضلات تانية على جنب بتساعد،

00:21:46.941 --> 00:21:48.544
فطبعًا، دا بيبقى تحدي أحسن،

00:21:48.568 --> 00:21:51.704
لو انت بتتمرن كويس،
وعندك خبرة، بتروح الـGym كتير،

00:21:51.728 --> 00:21:54.586
طبعًا، الأوزان الحرة بتكون هنا
ممكن تبقى أحسن شوية،

00:21:54.610 --> 00:21:58.187
لأنها بتمرن بقى عضلات وأعصاب وحاجات كتيرة،

00:21:58.211 --> 00:21:59.714
مش بالضرورة إن انت بتمرنها في ساعتها.

00:21:59.738 --> 00:22:01.878
وانت في الأول، يا عزيزي،
أهم قاعدة، ما تتصابش!

00:22:01.902 --> 00:22:02.809
ودا في الدنيا عمومًا!

00:22:02.833 --> 00:22:06.184
وزي ما انت عارف، يا عزيزي،
التمارين الحرة لها بدايل على الأجهزة،

00:22:06.208 --> 00:22:08.278
وتمارين الأجهزة ليها بدايل في الحرة.

00:22:08.302 --> 00:22:11.794
بعد التمارين، بيُفضَّل إن انت تعمل
"ستريتشات" أو تمدد للعضلة،

00:22:11.818 --> 00:22:15.147
بعض العلماء، يا عزيزي، بيقولوا 
إن هذه الـ"ستريتشات" Underrated جدًا،

00:22:15.171 --> 00:22:17.601
معظم، يا عزيزي، الرجالة
بتركّز على زيادة العضلات،

00:22:17.625 --> 00:22:19.541
والبنات بيركّزوا على نقص الوزن،

00:22:19.565 --> 00:22:21.369
الاتنين، يا عزيزي، وبالأخص الرجالة،

00:22:21.393 --> 00:22:24.951
بينسوا مكوّن أساسي في التمرين، وهو المرونة،

00:22:24.975 --> 00:22:26.877
اللي هو أساسي في اللياقة البدنية،

00:22:26.901 --> 00:22:29.075
المرونة بتتحقق بشكل كبير بالـ"ستريتشات"،

00:22:29.099 --> 00:22:31.274
الـ"ستريتشات"، يا عزيزي، بتمدد العضلة،

00:22:31.298 --> 00:22:32.650
لمّا العضلة بتتمدد،

00:22:32.674 --> 00:22:36.127
بيبقى عندها Range of Motion أكتر،
فرص إصابتها أقل،

00:22:36.151 --> 00:22:38.422
دي كلها حاجات مفيدة ليك في الحياة عامةً،

00:22:38.446 --> 00:22:40.176
ومفيدة ليك بالأخص في التمرين،

00:22:40.200 --> 00:22:43.565
وبيسري عليها قواعد التمرين بالظبط،
إنها بالتدريب بتقدر تعملها،

00:22:43.589 --> 00:22:46.676
يعني، انت مش قادر تعمل
النزلة دي عشان تعمل Stretch للخلفية،

00:22:46.700 --> 00:22:47.998
مع الوقت، هتبدأ تجيبها،

00:22:48.022 --> 00:22:50.546
وتبدأ تبقى من الناس
اللي هي بتحط إيديها بشكل كامل،

00:22:50.570 --> 00:22:53.337
وتبدأ، إن شاء الله، في المستقبل
تعمل بقى اللي هو الحوض الـ180 درجة دا،

00:22:53.361 --> 00:22:55.638
شوية شوية، لو الموضوع عجبك،
بتتحول إلى باليرينة!

00:22:55.662 --> 00:22:59.917
طبعًا، يا عزيزي، محتاج أقولّك أنا
والـCoach وأمك وأبوك، وكل الناس اللي تعرفها،

00:22:59.941 --> 00:23:03.419
إن أهدافك في الـGym لن تتحقق إلا بالتغذية،

00:23:03.443 --> 00:23:05.535
موضوع التغذية، يا عزيزي، عِلم كبير جدًا،

00:23:05.559 --> 00:23:09.104
وأنا، يا عزيزي، لو هأتشتم في هذه الحلقة
عشان الـGym والتمرين قيراط،

00:23:09.128 --> 00:23:11.726
فأنا هأتشتم في التغذية 24 قيراط!

00:23:11.750 --> 00:23:14.439
خلّينا نتكلم عن أشهر حاجتين
بيهموا الناس اللي بيتمرنوا،

00:23:14.463 --> 00:23:16.403
وهي خسارة الوزن وزيادة العضلات.

00:23:16.427 --> 00:23:18.862
بالنسبة، يا عزيزي، لموضوع الأكل،
فأنا عايز أقولّك معلومتين،

00:23:18.886 --> 00:23:22.311
أول معلومة، يا عزيزي، هي إن أكلتين
ممكن يبقى فيهم نفس عدد الـCalories،

00:23:22.335 --> 00:23:24.234
ولكن واحدة تخلّيك تزيد وزن،

00:23:24.258 --> 00:23:25.536
وواحدة ما تخلّيكش تزيد وزن،

00:23:25.560 --> 00:23:27.096
واحدة تخلّيك تزيد عضلات،

00:23:27.120 --> 00:23:28.652
وواحدة ما تخلّيكش تزيد عضلات،

00:23:28.676 --> 00:23:31.496
نِسَب البروتين، نِسَب الدهون،
نِسَب الكربوهيدرات،

00:23:31.520 --> 00:23:35.827
دي كلها حاجات بتساهم
في انت هتستفيد بهذا الكالوري ازاي،

00:23:35.851 --> 00:23:36.599
دي معلومة رقم 1.

00:23:36.623 --> 00:23:39.103
معلومة رقم 2، مش كل الأجسام بتحرق زي بعض،

00:23:39.127 --> 00:23:42.157
دا لأسباب جينية،
ولأسباب ليها علاقة بالتكوين،

00:23:42.181 --> 00:23:45.584
الشخص مثلًا اللي عنده عضلات
بيحرق أكتر من الشخص اللي ما عندهوش عضلات.

00:23:45.608 --> 00:23:47.801
فانت، يا عزيزي، لمّا تنزل تتمرن في الـGym،

00:23:47.825 --> 00:23:49.287
وتعمل تمارين Resistance،

00:23:49.311 --> 00:23:50.900
انت بتستثمر في المستقبل،

00:23:50.924 --> 00:23:52.475
كل ما كتلتك العضلية بتزيد،

00:23:52.499 --> 00:23:54.913
كل ما هتلاقي نفسك
Already بتحرق أكتر مع الوقت.

00:23:54.937 --> 00:23:57.713
وطبعًا، دا لا ينفي إن فيه ناس جينيًا

00:23:57.737 --> 00:24:00.740
جسمها بيحرق أكتر ما بتستهلك،
مش شطارة منهم.

00:24:00.764 --> 00:24:01.443
"يا سلام!"

00:24:01.467 --> 00:24:04.383
فيه، يا عزيزي، النوع اللي هو
ما بيتخنش من الأكل لأسباب جينية،

00:24:04.407 --> 00:24:06.197
ويقعد بقى ينظّر على أهالينا،

00:24:06.221 --> 00:24:09.228
على إنه: "يا جماعة، اتعوّد تاكل أكلة بسيطة.

00:24:09.252 --> 00:24:10.574
اتعود تعمل مش عارف إيه!"

00:24:10.598 --> 00:24:12.783
يا سلام! مين اللي بيتكلم؟!
ما انت مش حاسس بحاجة!

00:24:12.807 --> 00:24:14.743
انت بتفطر 9 فول، وبتلبس Medium!

00:24:14.767 --> 00:24:16.704
أنا، يا عزيزي، وأنا بأعمل الـOrder،
بنطلوني بيضيَق!

00:24:16.728 --> 00:24:19.416
أنا، يا عزيزي، متضايق،
أنا بآكل في نفسي، بأتخن!

00:24:19.440 --> 00:24:22.462
عزيزي المشاهد الجميل،
ربما تكون معلومات هذه الحلقة بدائية،

00:24:22.486 --> 00:24:24.167
بس فيه أجيال جديدة بتتابع "الدحّيح" وكدا،

00:24:24.191 --> 00:24:26.296
بس عادي يعني،
فيه ناس ما تعرفش كل الكلام اللي انت عارفه،

00:24:26.320 --> 00:24:28.463
أنا مش حابب المرادي، على عكس كل الحلقات،

00:24:28.487 --> 00:24:34.151
إني أنهي بكلام يقولّك: "حِب جسمك
وتعامل معاه بحنية ولطافة وكل هذا الكلام."

00:24:34.175 --> 00:24:35.675
وYou Are Pretty The Way You Are.

00:24:35.699 --> 00:24:38.182
هذه الحلقة، يا عزيزي، دعوة
إن انت تاخد بالك من صحتك أكتر،

00:24:38.206 --> 00:24:39.463
وتنزل تتمرن، يا عزيزي،

00:24:39.487 --> 00:24:41.168
التمرين ليس رفاهية، زي ما قُلت في الأول،

00:24:41.192 --> 00:24:44.618
التمرين بيفرق جدًا في عمر الإنسان
وفي الـQuality of Life بتاعته،

00:24:44.642 --> 00:24:47.375
مش بس على المستوى البدني،
ولكن كمان على المستوى النفسي،

00:24:47.399 --> 00:24:49.387
احنا، يا عزيزي، نفسيتنا Already متبهدلة،

00:24:49.411 --> 00:24:52.981
لمّا الواحد يعمل نجاحات صغيرة
زي إنه ينزل يتمرن في الـGym

00:24:53.005 --> 00:24:55.799
ويخلّص التمرينة بتاعته
حتى لو كانت هتبقى تِلت ساعة،

00:24:55.823 --> 00:24:56.822
تِلت ساعة، يا عزيزي،

00:24:56.846 --> 00:24:58.273
ولو ريحت، ما تطوّلش في الراحة،

00:24:58.297 --> 00:25:01.735
دي إنجازات صغيرة، مش بس، تاني،
هتفيد جسمك جدًا جدًا جدًا،

00:25:01.759 --> 00:25:03.354
هتفيد قلبك جدًا جدًا جدًا،

00:25:03.378 --> 00:25:07.973
هتفيد رئتك، هتفيد عضلاتك،
هتفيد مفاصلك، هتفيد عضمك،

00:25:07.997 --> 00:25:09.565
دي كمان، هتفيد نفسيتك،

00:25:09.589 --> 00:25:12.976
نفسيتك اللي احنا بنشقى وبنتعب عشان نرممها!

00:25:13.000 --> 00:25:15.201
انت هتطوّل في الراحة، هيجيلك حزن أكتر،

00:25:15.225 --> 00:25:18.433
هتبدأ تحزن إن انت ما بتنزلش،
وإن انت حزين إن انت ما بتنزلش،

00:25:18.457 --> 00:25:19.620
فيبدأ يجيلك خمول،

00:25:19.644 --> 00:25:21.669
أنا مش عايز يجيلك خمول، يا عزيزي،
مش عايزك خامل!

00:25:21.693 --> 00:25:26.643
تعامل، يا عزيزي، مع صحتك على إنها
"أكونتك" على "إنستا باي"، افضل حوّلّه!

00:25:26.667 --> 00:25:28.293
بس كدا، يا عزيزي. وانت بقى في الـGym،

00:25:28.317 --> 00:25:30.078
شوف الحلقات اللي فاتت، شوف الحلقات الجاية،

00:25:30.102 --> 00:25:32.137
انزل بُص على المصادر،
لو احنا على الـ"يوتيوب"، اشترك على القناة.

00:25:32.161 --> 00:25:33.558
عايز، يا عزيزي، أعمل تصريح حصري.

00:25:33.582 --> 00:25:35.016
"بجد يا (أبو حميد)؟ اتفضل صرّح!"

00:25:35.040 --> 00:25:36.905
حابب إن أنا أوجّه رسالة في نهاية الحلقة

00:25:36.929 --> 00:25:40.498
للكباتن اللي بيعملوا الـReviews
بتاعة الـ"فورمة" دي أصلي ولّا مُكمِّلات،

00:25:40.522 --> 00:25:42.723
وأقولّهم، يا جماعة، إن أنا جسدي كدا طبيعي،

00:25:42.747 --> 00:25:45.586
بالرغم من شكله،
إلا إني عمري ما خدت أي مُكمِّلات،

00:25:45.610 --> 00:25:47.386
لأن دا أكبر اتهام بيُوجَّه لـ"الدحّيح"!

00:25:47.410 --> 00:25:49.942
"انت يا (دحّيح) كرشك دا طبيعي؟!
مو طبيعي، بصراحة!"

00:25:49.966 --> 00:25:52.673
بأشوف نفسي، يا عزيزي، في الحلقات القديمة،
ما شاء الله، حرف ألِف،

00:25:52.697 --> 00:25:54.726
Font 11، مش باين في File الـWord!

00:25:54.750 --> 00:25:56.461
دلوقتي، يا عزيزي، بقيت شبه حرف الـP،

00:25:56.485 --> 00:25:58.674
إيه الكور دي؟! الأبجدية دي جاتلي منين؟!

